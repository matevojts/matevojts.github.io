---
layout: post
title:  "Napi bringa"
date:   2023-08-06
excerpt_separator: <!--more-->
---
A héten egyik délelőtt nem igazán sikerült felvenni az aznapi fonalat. Elkezdtem dolgozni reggeli után, de valahogy semmi nem akart elkészülni. Mivel nem volt sikerélményem, hiszen nem értem semminek a végére, így belefogtam másba, hátha majd az sikerül. Ebéd előttre már azt vettem észre, hogy legalább 5 féle dolgot próbálok csinálni, benne vagyok egy ördögi körben, azaz mindig újabb feladathoz fogok abban a reményben, hogy majd az sikerül és kibillent ebből a rossz érzésből.<!--more-->

Nem fogtok meglepődni: a sokadik, nagyságrendileg ugyanolyan természetű feladat nem segített kilépni ebből a spirálból. Ekkor már elképesztően frusztrált, szomorú, ideges voltam. Nem ahhoz szoktam ugyanis, hogy nem sikerülnek a dolgaim.

Szerencsére az elmúlt évek gyakorlása és rendszerépítése már egészen jól beérett, így volt mentőövem. Eszembe jutott, hogy ott van a személyes teendőim listája az adott napra, aminek a tetején két mozgásra buzdító elem is volt: a napi séta és a napi bringázás.

A bringát választottam, elmentem tekerni egy szűk órát. Kiszellőztettem a fejemet, a fizikai aktivitás jót tett a helyzetnek. Nem véletlenül került arra a teendős listára, ugye?

Délután, visszatérve a munkához gyakorlatilag azonnal visszajött a délelőtti állapot: magamban pörgettem azt a sok-sok mindent, amibe délelőtt belekaptam. Az hirtelen jött ingerültség pedig megbénított fejben. Ez az állapot azonban csak két másodpercig tartott, hiszen most már volt energiám a biciklizésnek köszönhetően, hogy kibillentsem magam ebből a helyzetből.

A délelőtt felhalmozott feladatok közül kiválasztottam azt, ahol a legnagyobb a hozzáadott értéke a munkámnak (tehát priorizáltam egyet gyorsan), majd mindent bezártam, és eltettem, ami az összes többi feladathoz kapcsolódóan nyitva volt előttem. Egy irányba fordítva a fókuszomat lényegesen könnyebb volt megoldanom az adott problémát és jött is a sikerélmény.

Végül egész jó napot zártam feladatmegoldás szempontból (is). Megérte elmenni tekerni egyet.

Téged mi tud kihúzni a feladatmegoldós ördögi körből, szintén valami fizikai aktivitás?
