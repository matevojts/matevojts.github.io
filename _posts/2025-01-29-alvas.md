---
layout: post
title: "Alvás"
date: 2025-01-29
excerpt_separator: <!--more-->
---

Nem használok ébresztőórát. Legalábbis nem arra, amire eredetileg kitalálták. Ugyanis én nem ébresztőórára kelek.<!--more-->

Csak azért van beállítva a napi első megbeszélésem elé 40 perccel egy ébresztés, hogy ha bármi probléma csúszna a reggelbe, vagy méginkább az előző nap estébe, akkor segítsen pontosnak lenni.

Akkor mire kelek fel? Arra, hogy kialudtam magam, és a szervezetem felkel magától. Kipihenten. A kipihentségem pedig a kulcsa az egész elkövetkező napomnak: így lehet igazán jó teljesítményt nyújtani.

Mindig van nálam füldugó és szemtakaró, odafigyelek az éjszakai sötétítésre, az esti lenyugvásra, kék fény szűrésre, nem eszek és edzek lefekvés előtt közvetlenül, megtanultam háton aludni, kemény matracom van és kényelmesen hosszú takaróm. Tettem érte, hogy jól aludjak.

De ezek mind semmit nem érnek, ha nem fekszem le időben. Az alvás minősége mellett ugyanis fontos a mennyiség is.

Itt jön be a már említett ébresztőóra, hiszen ha ritkán is, de nem sikerül időben lefeküdnöm, akkor bizony másnap sokkal nehezebb a szokott időben felkelni valami noszogatás nélkül. Persze az is előfordul, hogy még ekkor sem kell csipognia és magamtól kelek, mert jó tartalékokkal rendelkezem, és egy-egy késői fekvés még nem borítja meg teljesen az egyensúlyomat.

Mindezt persze mérem is egy Oura gyűrűvel, mert bár magamtól is igen jól oda tudok figyelni az érzéseimre és a szükségleteimre, de azért nagyon sokat segít, ha számosítva látom a trendeket az alvásomban.

Ma sem ébresztőre keltem és terv szerint holnap sem arra fogok.

Te mit teszel meg a jó alvásodért? Biztosan tudunk tanulni egymástól!
